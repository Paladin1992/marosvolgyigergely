<h1>Verset mondok<br>
<span class="subtitle">Gondolataim egy versmondó versenyen</span></h1>

<p>
Hát itt vagyok megint, egy újabb megmérettetésen! Most már nincs visszaút, meg kell csinálni! Még néhány ember van előttem.
</p>

<p>
Mindjárt én jövök.
</p>

<p>
Sajnálom, most nem tudok az ő produkciójukra figyelni &ndash; rá kell hangolódnom a versemre... De biztos jó lesz, amit választottam? Vajon elér majd hozzájuk, amit ezzel a verssel üzenni szeretnék? Ah, félre az ilyen gondolatokat! Menni fog; jó lesz! Kár aggódni: a szöveget tudom. Több tucatszor mondtam már el otthon, a négy fal között; vagy a késő esti dunai hullámoknak; vagy reggel, a vonathoz menet; vagy munka után a hazafelé vezető utcákon. Amikor csak pár perc nyugtom akadt, nekikezdtem. Akár százszor is. Ha jött valaki, elhallgattam, vagy elkezdtem fütyörészni, mintha az imént a kedvenc dalomat dúdolgattam volna, majd az utca emberének elhaladtával folytattam ott, ahol abbahagytam. Nem szeretek ugyanis senkinek félkész művet mutogatni, mert az még nem érett meg a csodára. Nincs okom félni. A félelem csupán az agyam szüleménye &ndash; egy rém, amit most képzeletben szétkaszabolok!
</p>

<p>
Mindjárt én jövök.
</p>

<p>
Mindig valahol a hátsó sor szélére ülök &ndash; ha ülök egyáltalán &ndash;, hogy tudjak mozogni, mert nem bírok tétlenül várni. Muszáj egy kicsit elvonultan fel-alá járkálnom, hogy bemelegítsek. Ilyenkor megmozgatom a vállaimat, fejkörzést végzek, majd leguggolok, és kezemet a térdemre téve, egyenes háttal veszek pár mély lélegzetet, főleg hasi légzéssel. A fej nem hajlik előre, laza a nyak, lehunyom a szemem és meditálok. Ha lehet, nem kommunikálok senkivel. Próbálom lecsendesíteni az elmém, a gyomromban egy kis görcsöt érzek, ilyenkor az evésre gondolni sem tudok &ndash; csak az egészséges drukk jele. Korábban ez az érzés sokszor megingatott, de már egy ideje megtanultam, hogyan merítsek erőt belőle. Ez adja meg ugyanis azt a kis pluszt, ami közönség nélkül, gyakorlás közben soha nincs ott, de meghinti a produkciót valami mágikus varázsporral, ami bevonzza az emberek értő figyelmét. Bemelegítem az arcizmaimat egy egyszerű gyakorlattal: a-á-e-é-í-ó-ú, a-á-e-é-í-ó-ú... Felállok, és erőteljesen kifújom a levegőt.
</p>

<p>
Mindjárt én jövök.
</p>

<p>
Már csak egyvalaki van előttem. Minden földi dolgot megtettem, ami tőlem telik &ndash; most az égiekhez fohászkodom: „Hozzád szólok, Istenem, és hozzátok, angyalok: kérlek szépen, segítsetek! Adjatok erőt, hogy jól sikerüljön; hogy adhassak valami maradandót az embereknek; hogy megérintsem a lelküket! Ruházzatok fel végtelen hatalmatokkal csak arra a pár percre, míg kiállok oda... Ámen.”
</p>

<p>
Engem szólítanak.
</p>

<p>
Minden felesleges gondolatot kizárok a tudatomból. Csak az itt és most van: a Jelen-Lét. Nem számít, hogy milyen díjakat, elismeréseket értem el korábban: úgy kell kiállnom, mintha ez lenne az első és utolsó alkalom &ndash; most kell bizonyítanom!
</p>

<p>
A testem csupán annyit tesz, amennyit feltétlenül szükséges. Kényelmes, de határozott léptekkel kimegyek a pódiumra, elfoglalom a helyem. A lábak kényelmesen, nagyjából fél lábfejnyi terpeszben. Figyelek a tartásomra, egyenesen állok, de a térdhajlatom nem feszül. Laza a váll. Hasi légzés. Még utoljára lehunyt szemmel, orron keresztül kifújom a levegőt. Teljesen lenyugszom. Eljött az igazság pillanata!
</p>

<p>
Elmondom a költő nevét és a vers címét. Szünet. Valami puha, belső lüktetés szavára &ndash; mint mikor egy karmester int a zenekar felé &ndash; elkezdem a verset, s onnantól végig erre a belső, óraütésszerű ritmusra figyelek... és belépek egy leírhatatlan tudatállapotba. Mintha megszűnne létezni minden, ami az „én”-hez köthető &ndash; az iménti drukk is. Nem gondolkodom, nem is „vagyok”. Nekem most fontosabb dolgom van, minthogy az a Marosvölgyi Gergely legyek, aki lenni szoktam. Most két világot összekötő híd vagyok: összekötöm a lelkemet a közönségével; a Képzetest a Valóssal; az Ösztönt a Tudattal. Most teremtek: feltámasztok, életre keltek sok-sok évvel korábban papírra vetett sorokat azáltal, hogy a saját véremet folyatom át a költő szavain: az én életem emlékeit, érzéseit, örömeit, bánatait &ndash; és ezáltal minden ősömét. Ha jól csinálom, a közönség soraiban ülők érzik ezt: látom a csillogó tekintetükből, hogy egymásra hangolódunk. Bármily hihetetlen, de ezekbe a tekintetekbe bele tudok kapaszkodni &ndash; és szükségem is van rá!...
</p>

<p>
Nem tudom hogyan, de a vers egyszerűen csak születik, itt, ebben a pillanatban, mondva. Nem gondolkodom azon, hogy mi jön. Mintha lelki szemeim előtt ott lebegne egy papír, amiről csak fel kell „olvasni” a szöveget, de ez mégis sokkal több egy egyszerű felolvasásnál: ebben a szövegben színek, illatok, érzések vannak... Az az „én”, ami ilyenkor megmarad belőlem, csupán a hangsúlyokra, a gondolategységek közötti szünetekre, az úgynevezett „technikai” dolgokra figyel. Amint elkezdenék azon gondolkodni, hogy ki vagyok, mit csinálok, és jól csinálom-e, kiesnék a jelen pillanatból, és vagy elrontanám a szöveget, vagy a közönség azt érezné, hogy „igen, értjük és halljuk, amit mondasz, de hol vagy benne Te?”. Vagyis minden olyan gondolat vagy tett, ami nem a jelenhez köt, kizökkentene ebből a szent, teremtő állapotból. Enélkül pedig kiürül a vers. Holott a vers telis-tele van rejtett szépségekkel: egyfajta ingyen utazás mindnyájunknak. Sokan talán nem is sejtik, miféle rég elfeledett emlékek, érzések, gyerekkori pillanatok, tájak, illatok, szerelmek, tovatűnt rokonok vagy barátok törhetnek fel a múltból egy-egy elmondott versnek köszönhetően. Ilyenkor mindig izgatottan várom, hogy az éppen jelenlévők számára mit adhatok ajándékba...
</p>

<p>
Elhangzik az utolsó sor. A hangok lecsillapodásával lehunyom a szemem, bokáim egyenletes mozdulattal összezáródnak, a fej a törzzsel együtt enyhén előredől: meghajlok. Így köszönöm meg alázattal (a költő nevében is), hogy szót kaptam, és az meghallgattatott.
</p>

<p>
Felzúg a taps. A taps nem hazudik, az mindig őszinte: a produkció fokmérője. Talán a két kezemen meg tudom számolni, hányszor sikerült életemben igazán jól egy-egy versmondás, amikor a levegőben érezhető volt az a nem mindennapi, kellemes feszültség. Csak remélhetem, hogy most ez a produkció is betársul közéjük. Akárhogy is: a közönség mindenképpen tudtomra adja, ha megszületett a katarzis, a csoda.
</p>

<p>
Elindulok a pódiumról, vissza a helyemre, egy rövid, biztató pillantást vetve az utánam következőre, mint az olimpiai lángot vivő sportoló, aki lelke teljességével adja át társának a stafétát, szemével súgván: „Én megtettem, ami tőlem tellett. Most rajtad a világ szeme!” Ekkor nem, vagy csak elvétve nézek a közönségre. Szellemi feltöltöttséget és fizikai kimerültséget érzek, de jólesik. Lassan-lassan kezdek visszatérni a normál tudatállapotba. Ez egy hosszú &ndash; átéléstől függően akár 10-20 percig (!) tartó &ndash; folyamat. Ilyenkor lehunyom a szemem, és megköszönöm az égieknek, hogy velem voltak, és erőt adtak. A külvilágból még alig érzékelek valamit, mintha a mögöttes, igazi valóságot látnám, a megszokott „fátyol” nélkül... Erős, ugyanakkor kellemes lüktetést érzek a mellkasomban, mely mérhetetlen hálával és békével tölt el. Már nincs teher: a magokat elvetettem, s ezáltal teljesen felszabadultam &ndash; most már bennük is tovább él a vers...
</p>

<p>
Latinovits Zoltán szerint a versmondás olyan, mintha az ember a világ egy kis pontján rendet tenne. Hiszem, hogy így van, és hogy minden egyes alkalommal sikerül egy versnyi rendet teremtenem e világnyi káoszban...
</p>

<p class="writing-info">
Vonaton Pest és Nagymaros között, Budapest<br>
2018. június 13., 18., 22., 25., 28.<br>
2018. július 2., 4-6., 9.<br>
2018. augusztus 20.<br>
2018. szeptember 21.
</p>