<h3>Vakító csoda</h3>

<p>
Átlagos nyár végi nap. Ülök este hét körül a vonaton, mint sokan mások, akik naponta ingáznak otthonuk és a főváros között. A vonat zakatolását leszámítva szinte teljes a némaság: senki sem szól a másikhoz, legfeljebb a telefonjukat nyomkodják, elvétve egy-két ember olvas. A fáradtság jelei kiülnek az arcokra &ndash; volt, aki már indulás előtt is bóbiskolt vagy tán el is aludt.
</p>

<p>
Én viszont már a pályaudvarról kiérve észrevettem, hogy lemenőben van a Nap. „Mindjárt kezdődik a műsor!” &ndash; gondolom magamban egy olyan ember mosolyával, akinek semmi kétsége nincs afelől, hogy hamarosan valami gyönyörűt fog látni... És már itt is van! Egy vöröses korong! Sehol egy felhő. Az égbolt erőteljes narancsszínben úszik, ami a Naptól távolodva sejtelmesen átfolyik rózsaszínbe, majd lilába. Nem csalódtam!
</p>

<p>
Átszellemülve nézem ezt a csodát, fel is állok a helyemről, hogy a lehúzott ablakon keresztül próbáljam valahogy megörökíteni ezt a naplementét az utókornak. Amikor felállok, páran kérdően néznek rám. Nem értik, mit akarok. A legtöbben annyira tompán, életunt arccal ülnek a vagonban, hogy egy ilyen apró ingerre még csak nem is reagálnak. Vannak néhányan, akik kíváncsian kinéznek az ablakon, magukban elkönyvelik, hogy „Ja, csak megy le a Nap”, aztán mintha semmi sem történt volna, folytatják „fontos” tevékenységüket. Ha most valamelyik megszólalna, hogy: „Látom, megy le a Nap. És akkor mi van? Nincs ebben semmi különleges. Ilyet már mindenki látott!” Na, erre mondanám válaszként, hogy: „Igen, ILYET már talán mindenki látott, de EZT a naplementét még soha senki!” De kár is lenne ilyenben vitatkozni, nem értené az illető, miről beszélek. Mert a csodát csak az látja, aki akarja.
</p>

<p>
A vonat rohan tovább, én meg csak állok, és várom, hogy érjünk már ki a magas panelházak és a vasút mellé dobált szemétdombok dzsungeléből, hogy végre egészében lássam a naplementét, ne csak egy-egy villanásra. Sajnos nincs szerencsém: mintha a vasút mellé nőtt volna a környék összes fája! Alapvetően szeretem a fákat, de most zavarnak a kilátásban. Ha meg egyszer-egyszer jön egy tisztább szakasz, mire megnyomom a gombot, vagy a kép mosódik el, vagy pont addigra érünk a következő lombos részhez &ndash; ráadásul a képen még a lényeg is alig látszik. Sebaj, akkor inkább felhagyok fényképezési szándékommal, és legalább megpróbálom kiélvezni minden pillanatát. Elérzékenyülök a színek láttán.
</p>

<p>
Ahogy menet közben változik a táj, úgy változik az égbolt is: egy kisebb hegy mögé bebújik a vakító narancsszínben izzó korong, s már csak a sugarai pásztázzák az eget. Közben megjelentek hatalmas, felfelé tornyosuló felhők, melyek percről percre más alakot öltenek. Fent, magasan, ahova meredek szögben felérnek a frissebb napsugarak, egy fátyolos felhőmaszat rajzolódik ki, aranyhídnak mutatva magát.
</p>

<p>
Aztán szemet hunynak az utolsó fények is, s a vad rózsaszín és lilás felhők lassan egyszínű sötétkékbe öltöznek. Az előadásnak vége. Legszívesebben tapsolnék. De nem szabad. Mert most a körülöttem ülők szabályai szerint játszom: itt „normálisnak” kell lennem &ndash; legalábbis az ő olvasatuk szerint. Ezek az emberek akkor sem hinnének a csodákban, ha az velük történne meg! Pedig velem most az történt &ndash; tudom, mert részese voltam! Mert minden egyes naplemente alkalmával szembesül az ember az élet teljességével: ahogy az évszakok járnak körbe-körbe, úgy váltják egymást éjszakák és nappalok, s ugyanígy fogja közre a születés az elmúlást &ndash; és én, egy porszemnyi ember, ráeszmélhetek minderre! Mi ez, ha nem csoda?!
</p>

<p>
Sokszor úgy érzem, mintha valami fájna idebenn. Mintha sírnék. De nemcsak azért, mert egy ilyen gyönyörű, (nem) mindennapi, megható élményben volt részem, hanem mert ők ezt nem értik, nem látják, pedig mindenük megvan hozzá! És a legszörnyűbb az, hogy talán sose fogják. De ne legyen igazam...
</p>

<p class="writing-info">
Vonaton Pest és Nagymaros közt; gyalog hazafelé; Nagymaros<br>
2018. augusztus 23.<br>
2018. szeptember 7.
</p>