<?php get_title(); ?>

<p>
&ndash; Anya, kimehetek játszani?<br>
&ndash; Az attól függ. Kész a házi?<br>
&ndash; Igen... Vagyis... Az egyik matek feladatot nem tudtam.<br>
&ndash; Matek? Hmm... Na jó, hozd ide.
</p>

<p>
Az anyuka nem véletlenül bizonytalanodott el, ugyanis egyáltalán nem volt benne biztos, hogy meg tudja oldani a feladatot. A matematikával mindig nehézségei voltak; szerinte ostobaság, és rosszul tanítják az egészet, mert nem visznek bele semmi életet (erről az anyukáról tudni kell, hogy mély érzésekkel van megáldva, jártas a filozófiában, a pszichológiában és minden humán ágazatban). Máskor az ilyen „reál borzalmakat” (ahogy ő szokta nevezni) nemes egyszerűséggel át szokta passzolni mérnök férjének, de ő még nem ért haza a munkából. A gyerek viszont játszani akar, de úgy nem lehet, hogy nincs kész a házi feladata, mert még a végén rendszer lesz belőle. „De hát ő egy Anya! Aki pedig Anya, annak nincs lehetetlen!” Ezzel a gondolattal biztatta magát, amíg a gyerek előkeresi a feladatot.
</p>

<p>
&ndash; Na, megtaláltad?<br>
&ndash; Igen, megvan.<br>
&ndash; Akkor először olvasd fel a feladatot hangosan.<br>
&ndash; „Határozd meg az ismeretlent!”<br>
&ndash; Állj! Ez nem jó így. Vigyél bele egy kis életet! Gondold csak végig, hol van a hangsúly: Mit kell meghatározni? Az <i>ismeretlent</i>! Ezt az ismeretlent rejtély &ndash; idegen szóval misztérium &ndash; övezi; ő a lényeg. Valahogy érzékeltetni kell ezt. Mondjuk így: „Határozd meg... az <i>ismeretlent</i>!” &ndash; az anyuka olyan mámorral és őserővel átitatott tűzzel hangsúlyozta ezt a szót, hogy szegény gyerek beleborzongott. &ndash; Na, most próbáld meg te...
</p>

<p>
A fiúcska a maga módján próbálta utánozni az előbb elhangzottakat... kevés sikerrel.
</p>

<p>
&ndash; Picit még gyakorold, és menni fog az... Bár nekem most az jutott eszembe, hogy ez a feladat... mennyire értelmetlen és lehetetlen! Gondolj csak bele! Azt kéri, hogy <i>határozd meg</i> az <i>ismeretlent</i>! Vajon tisztában volt a feladat kitűzője azzal, hogy ez mekkora paradoxon?! Tudod, mi az a paradoxon? Összeegyeztethetetlen ellentétet jelent. Mintha azt mondanád a hidegre, hogy meleg... De hogy is lehetne meghatározni valamit, ami olyan bizonytalan, mint maga az ismeretlen! Egyáltalán minek az ismeretlent bolygatni?! Pont ettől izgalmas az élet: hogy nem tudjuk, mi lesz!... Na, de nézzük, melyiket nem tudtad?<br>
&ndash; Ezt itt: „háromikszpluszkettő a gyök alatt, osztva nyolcikszmínusznéggyel, ez az egész szorozva zárójelben ikszmínuszöttel, szorozva zárójelben tizenhatikszmínusznyolccal, mindez osztva gyök alatt háromikszpluszkettővel, egyenlő...”<br>
&ndash; Állj! Hogy lehet ilyen gyorsan felolvasni egy feladatot? Így nincs ideje az embernek felfogni! Add csak ide... &ndash; mondta ezt az anyuka annak a hangjával, akin érződik, hogy majd ő mindjárt megmutatja, hogyan kell ezt csinálni (pedig valójában csak az időt próbálta húzni).
</p>

<p>
Az anyuka szeme hirtelen háromszorosára tágult ijedtségében. Legszívesebben sírva fakadt volna... Reménykedve lepergette fejben, hátha van még valami tennivaló a házban, ami nem tűr halasztást &ndash; vasalnivaló, mosogatás, de a szomszéd is igazán átjöhetne most beszélgetni... mondjuk néhány napig... Vagy akár az összes házimunka és szomszéd egyszerre! Ő még azzal is elbánna... Simán. De az is jó volna, ha lehunyhatná a szemét, és mire kinyitná, a feladat egyszer csak eltűnne a papírról, és inkább valami szép rajz vagy vers lenne ott a helyén, amiről aztán &ndash; gond nélkül &ndash; órákat mesélhetne a gyereknek. Teljesen leblokkolt. Sosem gondolta volna, hogy valaha is ilyen elfojthatatlan vágyat érezzen a házimunka iránt. Pedig ez most egy ilyen ritka pillanat volt...
</p>

<p>
Időt kell nyerni... De a férje csak sokára jön... Na jó, akkor megpróbálja a saját módszereivel! Nem lesz egyszerű. Elvégre megint farkasszemet kell néznie ezzel a félelmetes hadsereggel: a veszedelmesen hosszú osztásjellel... a bonyolult törtekkel... az előjelek zűrzavaros váltakozásával... a zárójelek kínzó börtönével... a kegyetlen gyökjellel... és végül a matematika kis kedvencével, az egyszerűen leírható, de örökkön fenyegető, a minden feladatban megjelenő rejtélyes rémmel: az <i>x</i>-szel! Pedig már azt hitte, hogy az érettségivel egyszer s mindenkorra sikerült megszabadulnia ezektől a borzalmaktól! „A történelem megismétli önmagát” &ndash; gondolta &ndash; „...és ezek szerint a matek is!”
</p>

<p>
&ndash; ...Mi órán először kikötéseket tettünk &ndash; kezdte a kisfiú.<br>
&ndash; Miféle kikötéseket?!<br>
&ndash; Hát kizártunk néhány <i>x</i>-et, mert...<br>
&ndash; Kizártátok őket?! &ndash; förmedt rá az anyuka. &ndash; Szent ég! Hát mire tanít ez az iskola?!<br>
&ndash; Igen, mert azok biztosan nem lesznek jók &ndash; mondta riadtan a kisfiú.<br>
&ndash; Persze, aztán majd az osztálytársaitokkal fogjátok ugyanezt tenni! És miért? Azért, mert ő ismeretlen? Arra nem gondoltok, hogy meg kéne ismerni előbb a másikat, mielőtt véleményt alkottok róla?! Most gondold magad szegény <i>x</i> helyébe! Azért, mert a te értéked öt vagy kilenc vagy akármennyi, kizárnak valamiből?! Neked is rosszul esne! Szóval nem: nem zárunk ki senkit és semmit! Mindenkinek megengedjük, hogy <i>x</i> lehessen! Ráadásul most nézem, hogy az órai feladathoz odaírtátok: „mert nem lehet nullával osztani”. Micsoda badarság ez! Ha nullafelé osztunk valamit, az azt jelenti, hogy nem osztozunk; marad minden úgy, ahogy van. Ami már végre egyben van és működik, ahhoz ne nyúljunk hozzá, könyörgöm! (Én is imádkozom, hogy előbb jöjjön meg a szerelő, minthogy apád nekiálljon a hétvégén a mosogatónak, mert szerinte lassan folyik le a víz. Én azt mondom: lefolyik és kész. Jó az úgy!)
</p>

<p>
A gyerek mereven nézte a feladatot, majd felcsillant szemmel mondta:
</p>

<p>
&ndash; Szerintem azt a gyökös izét el lehetne hagyni, mert itt szorzunk, ott meg leosztunk vele!<br>
&ndash; Na várj, ott még nem tartok!... Meg különben is: gyököt elhagyni? Butaság! Miért, szerinted egy fa elhagyja a gyökerét? Hát onnan veszi a tápanyagot, az éltető vizet... Ez a kis gyökjel is így táplálja azt a háromikszpluszkettőt. Az elején ott van az a kis farkincája &ndash; na, ott gyűjti be az esővizet, amit aztán felszív magába, és szétpermetezi az egész kifejezésben, hogy táplálja őket, mint egy anya a gyermekét, és így majd szép nagyra fognak azok nőni. Látod, az egész gyökjel hosszú szára olyan, mint egy védelmező kar!... Magától értetődik.
</p>

<p>
Na, már most itt van alatta ez a nyolcikszmínusznégy. Ha a fenti volt az anya, akkor ennek nyilván apai szerepe lesz. Nézd, milyen szépen és erősen tartja egy törtvonalon azt a gyökös valamit! Ez a vonal persze azt is szimbolizálhatja, hogy a férfi és nő sohasem érti meg igazán egymást. Mindig lesz köztük egyfajta súrlódás &ndash; egy fal, ha úgy tetszik. (Mi sem jövünk ám ki mindig apáddal, nehogy azt hidd...)
</p>

<p>
Aztán jön ez az ikszmínuszöt zárójelben. Mögötte megint zárójelben ez a tizenhatikszmínusznyolc. Nem értem &ndash; miért zárkóznak el egymástól? Békét köthetnének. Ha azok a fránya zárójelek nem volnának!... Szerintem azokat el kéne hagyni, mert úgyis csak díszítő funkciójuk van. Semmire nem jók; csak feszültséget szítanak... Látod, nem jó, ha az ember elzárkózik, mert akkor nem lesznek barátai! Gondold csak el, te hogy éreznéd magad! Először még azt mondhatnád, hogy: „Na, majd én megmutatom! Egyedülálló ikszmínuszöt leszek! Senki nem fog a nyomomba érni!” Pedig hidd el nekem, kisfiam, hogy sokkal jobb, ha az ember családot alapít. Ezek is itt igazán összejöhetnének. Látszólag semmi akadálya. Majd az a tizenhatiksz kicsit visszafogja magát, az ikszmínuszötnek meg kicsit pozitívabbnak kéne lennie. Ettől függetlenül szerintem szép pár lennének...
</p>

<p>
Na, itt megint jön egy ilyen gyökös valami. Az anyai szerep megint, ugyebár. De most ő tartja az egészet egy törtjelen. Igaz is: elvégre a családot az anyának kell összetartania!... Ahaa! Már látom! A gazember! Hiába van oltalmazó felesége és háromikszpluszkettő gyereke, ő meglép egy kis ikszmínuszöttel! Hogy ezt eddig nem vettem észre! Pedig annyira egyértelmű! Férfiak!...
</p>

<p>
Szegény gyerek itt már elvesztette a fonalat. Az anyuka folytatja:
</p>

<p>
&ndash; Aztán mi van itt még? ...Micsodaaa?!! Ez az egész egyenlő nullával?! Hát miért nem ezzel kezdtük?<br>
&ndash; Miért? &ndash; kérdezi értetlenkedve a kisfiú.<br>
&ndash; Mit miért? Hát a nulla micsoda?! Semmi! Vagyis az egész bal oldali rész egy nagy semmi. Nem is létezik. Nem kell foglalkozni vele. Látod, látod! Ezeket a feladatokat ravasz emberek találták ki! Nem is értem, miért kell ilyenekre időt pazarolni! Inkább menjél játszani...
</p>

<p>
Az anyuka megkönnyebbülten visszament a konyhába, de olyan állapotban, mint aki a legvéresebb harcmezőkről tért volna haza. Meglátta, hogy mégis voltak piszkos edények. Mindegy. Már tönkre volt téve lelkileg. Elkezdett hát mosogatni. Mosatlan edénynek még nem örült ennyire...
</p>

<p class="writing-info">
Nagymaros,<br>
2017. március 22., 25.<br>
2017. április 22-23.<br>
2017. május 7.<br>
2017. július 11.<br>
2020. június 19-20.
</p>