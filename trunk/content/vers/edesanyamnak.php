<h1>Édesanyámnak<br>
<span class="subtitle">Anyák napjára</span></h1>

<p>
Ma bejártam a világot,<br>
hogy hozzak neked virágot:<br>
szépségedért rózsaszálat,<br>
szerénységért ibolyákat,<br>
fréziát a bizalmadért,<br>
violát, mert te vagy, ki ért,<br>
tulipánt a nevelésért,<br>
orgonát a törődésért,<br>
gyöngyvirágot oltalmadért<br>
s akácot &ndash; az illatáért...
</p>

<p>
S míg szívem rétjein szedett<br>
csokromat átnyújtom neked:<br>
átölellek &ndash; amíg lehet...
</p>

<p>
Mert bárhanyadik évet élem,<br>
bárhol is járok, bármit teszek:<br>
Te örök-óvó menedékem,<br>
s én mindig pici fiad leszek!
</p>

<p class="writing-info">
Nagymaros,<br>
2015. május 3.<br>
2016. április 29.<br>
2016. május 1.
</p>