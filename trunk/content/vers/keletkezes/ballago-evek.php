<p>
Épp Veszprémben voltam, mikor egykori általános iskolám igazgatója hívott, és elmondta, hogy május 29-én tartják az iskola fennállásának centenáriumi ünnepségét. Ennek alkalmából egy időkapszulát fognak elhelyezni az első emeleti folyosó falában, amit egy emléktáblával zárnak le. Az időkapszulába különféle tárgyakat tesznek majd, és ha esetleg lenne kedvem verset írni az alkalomra, akkor az is belekerülne.
</p>

<p>
Hirtelen lefagytam. Félelmetes, ugyanakkor óriási megtiszteltetés volt ez a felkérés! Izgatottságomban azonnal igent mondtam, majd elköszöntünk. És akkor eszméltem rá, hogy már május közepe van! Vagyis mindössze két hetet kaptam egy olyan költemény megírására, ami be fog kerülni egy időkapszulába, melyet lehet, hogy csak újabb száz év múlva fognak kinyitni! Úristen, mire vállalkoztam!...
</p>

<p>
A vers tartalma viszonylag hamar körvonalazódott bennem. Az iskoláról szerettem volna írni, melyben van nosztalgia, tantárgyak, élmények, személyes emlékek, és mindezt olyan formában, hogy mindenki tudjon hozzá kapcsolódni. Igen ám, csakhogy nem jött az ihlet &ndash; egészen május 24-éig! Aznap megírtam 6-7 versszakot, másnap viszont semmit. Aztán 26-ától 29-éig minden egyes nap (vért izzadva) ezen dolgoztam, de sehogy nem akart elkészülni. Nagyjából indulás előtt egy órával sikerült befejeznem. Gyorsan kinyomtattam három példányban, s míg vettem át az ünneplőruhámat, anyukám kiosont apuhoz, és felolvasta neki. A végén könnyezve kérdezte: „Honnan van ebben a gyerekben ennyi szépség?” Mire apám: „Hát az én fiam!” Na, ezen játékosan „összevesztek”.
</p>

<p>
Másfél órával később már mikrofonba olvastam föl versemet, amit az udvaron tanárok és diákok serege hallgatott, majd egy példány (aláírásommal együtt) bekerült az időkapszulába. A versért mindenki nagyon hálás volt, még a helyi újságban is megjelent.
</p>