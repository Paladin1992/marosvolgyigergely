<p>
A Bon Jovi együttesnek van egy 2007-es dala: <i>(You Want To) Make A Memory</i>, s egyszer a cím magyar megfelelőjén gondolkodtam. „Emléket akarsz csinálni”? Olyan bután hangzik! Mit csinálunk az emlékekkel? És rávágtam: Megőrizzük!
</p>

<p>
Ekkor felcsillant a szemem, és a dalt már maga mögött hagyva, szárnyra kelt a képzeletem: „Őrizd meg az emlékeket!” Nem, inkább: „Őrizd meg a pillanatot!” És már tudtam, hogy erről verset kell írnom! Mégpedig olyat, mely a legközönségesebbnek tűnő pillanatokból is a szépet próbálja megmutatni, hogy ráébressze az embereket: az egész élet egy csoda, s hogy jóval többet őrizhetnénk meg belőle, mint gondolnánk! Meg is írtam, de borzalmasan sikerült, így inkább félretettem; bár tudtam, hogy egyszer eljön az ideje. Így is lett.
</p>

<p>
8 évvel később, egy verőfényes, őszi reggelen jött az ihlet &ndash; noha egy másik verset szerettem volna írni, de hát: ember tervez, múzsa végez! Amint felszálltam a vonatra, olyan iramban özönlöttek a gondolatok, hogy alig bírtam lépést tartani velük. A közel 50 perces úton végig írtam. Másnap ugyanígy, csak aztán elfogyott az ihlet.
</p>

<p>
Amikor egy héttel később felültem a vonatra, újra megnyílt az az égi csatorna... Teljesen megszűnt körülöttem a világ, valósággal transzba estem; olyannyira, hogy még az éppen leírt szavakat se fogtam fel! Egy ponton megálltam, hogy visszaolvassam a sorokat, és teljesen ledöbbentem! Mintha valaki más versét olvastam volna... Nem akartam elhinni, hogy ezt én írtam! Lehetetlen! Én ilyet nem tudok... Ráeszméltem, hogy azért érzek így, mert így is van: ezt odafentről kaptam ajándékba, mégpedig azzal a céllal, hogy továbbadjam másoknak! A rá következő napokban még csiszolgattam a versen, de csak apróságokat &ndash; a lényeg már megvolt. Azóta is hálás vagyok az égieknek, hogy rajtam keresztül születhetett meg ez a vers.
</p>