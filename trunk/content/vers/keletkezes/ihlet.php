<p>
A híres festőtől, Pablo Picassótól származik a bölcselet, miszerint <i>„Létezik ihlet, de munka közben kell rád találnia.”</i> De mégis mi ez a bizonyos ihlet? Honnan jön? Már többször tapasztaltam, hogy a hatalmában vagyok valami rejtélyes erőnek, ami segít alkotni, de mindig olyan megfoghatatlan volt a természete. Nem lehet kierőszakolni, mert olyan, mint egy pillangó: csak akkor száll le a válladra, ha nyugton maradsz.
</p>

<p>
Mégis úgy éreztem, szeretném felfedni és megmutatni másoknak azt a kevéske titkot, amire rájöttem vele kapcsolatban, vagy legalább az érzést valahogy körülírni, ami alkotáskor átjár. Tudom, talán kicsit furcsa ötlet épp az ihletről &ndash; az örök forrásról &ndash; verset írni, de pont ettől volt olyan izgalmas a kihívás!
</p>

<p>
A vers első fele még 2014 novemberében született, amikor vonaton ülve utaztam haza az egyetemi kollégiumból, aztán évekre meg is feledkeztem róla. Végül 2020 májusában újra elővettem, s mintha csak előző nap hagytam volna abba, minden további nélkül tudtam folytatni. Az elejével és a végével küzdöttem sokat, de most már késznek, és kellően dinamikusnak érzem ahhoz, hogy hűen tükrözze az alkotás szent, lelkesítő folyamatát.
</p>

<p>
Valaki kérdezte, miért nem a <i>Múzsa</i> címet adtam neki. Ez bennem is felmerült. Nos, bár lényegüket tekintve nincs köztük különbség, a múzsáról mégis nekem mindig egy emberi (pontosabban egy női) alak jut eszembe, míg az ihletről inkább valami szellemi minőség, melyet az érzésekhez tudnék hasonlítani. A dilemmát végül ez utóbbi etimológiája döntötte el, ugyanis az <i>ihlet</i> egy önmagában nemigen használatos, hangutánzó eredetű <i>ihl</i>, <i>ihel</i> (lehel) ige származékából ered. Márpedig én pont olyan címet kerestem, mely úgy utal a képzeleten szárnyaló alkotóra, mintha Isten lehelne lelket egy élettelen testbe. Így lett a vers címe <i>Ihlet</i>.
</p>