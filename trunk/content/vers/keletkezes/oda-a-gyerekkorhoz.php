<p>
2011 novembere volt, egy borongós, szürke nap. Kedvetlen voltam, nem tudtam magammal mit kezdeni. Aztán hirtelen a semmiből feltört bennem a vágy, hogy nézzek meg egy rajzfilmet &ndash; de nem akármelyiket: gyermekkorom legkedvesebbjét, a Micimackót! Magam sem értettem e sugallatot, de engedelmeskedtem neki. A helyzet furcsaságát erősítette, hogy már 19 voltam, végzős gimnazista, és az ötlet nem tűnt túlságosan koromhoz illőnek. De hát, egyedül ültem otthon; gondoltam, úgyse lát senki, szóval miért ne?
</p>

<p>
Percekkel később már izgatottan vártam, hogy Sinkovits Imre hangján megszólaljon a mesélő, és újra átélhessem a százholdas pagony csekély értelmű medvebocsának kalandjait. Úgy néztem a rajzfilmet, mintha nem tudnám, mi fog következni, holott már számtalanszor láttam, és kívülről fújom minden mondatát. Bár bevallom őszintén, a történet végét gyerekként sosem értettem. Pontosabban, mikor Róbert Gida azt mondja Micimackónak: „<i>semmit</i> már soha többé nem csinálok”. Értettem, hogy iskolába kell mennie, de mi az a <i>semmi</i>, amit <i>soha többé</i> nem csinálhat? És akkor villámcsapásként hasított belém a felismerés: a gyerekkor! A felhőtlen gyerekkor és az önfeledt játék az, ami <i>soha többé</i> nem jön vissza! De nem csak neki &ndash; nekem sem... senkinek sem! És eleredtek a könnyeim... Levettem a polcról egykori mackómat, szorosan átöleltem, és csak sírtam. Közben hazajött nővérem, beköszönt, majd könnyeim láttán megkérdezte, ki bántott. Mondtam, hogy senki, csak megnéztem a Micimackót. Nem tudta ezt mire vélni és kiment; én pedig fájó szívvel elkezdtem ódát írni ahhoz, amit már rég elveszítettem, de csak akkor eszméltem rá: a gyerekkorhoz.
</p>

<p>
„Akárhová mennek, és akármi történik velük, az erdő végében, az Elvarázsolt Völgyben, a kisfiú meg a medvéje mindig játszani fognak.” &ndash; bárcsak én is velük lehetnék!
</p>