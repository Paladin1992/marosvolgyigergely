<?php App::$sqlHelper->get_title(); ?>

<p>
<span class="verse-number">1</span><br>
Lelkem nyugalmában<br>
pihenek mozdulatlan.<br>
Nézem, ahogy a nap<br>
lágy alkonyt csókol már a<br>
kékellő hegyek szoknyájára...
</p>

<p>
Elmém csendje csobog idebenn &ndash;<br>
s most lassan... látom kigyúlni két szemed<br>
szelíden szikrázó tengernyi csillagát;<br>
hallom, hogy az éjben neved<br>
suttogja az erdő, mint legszebb dallamát,<br>
melyet sóhajod szellője hordoz hátán,<br>
a hajnal színes ecsetét várván,<br>
hogy a vágy tüzével fesse ki lelked,<br>
míg az idő benned új kincsekre lelhet...<br>
</p>

<p>
<span class="verse-number">2</span><br>
Most minden nyugodt.
</p>

<p>
A test,<br>
a lélek<br>
a teremtés homályában<br>
cseppnyi szavak nélkül költ<br>
új alakot, melyet magára ölt<br>
a végtelenség mámorában:<br>
s egy arc feslik föl szememben,<br>
mert arra vágyom, ki nékem egyetlen;<br>
ki nélkül e földi élet<br>
csupán sivár végzet &ndash;<br>
a társ, ki maga is világ,<br>
holott része mindennek:<br>
kiben ott illatoz tenger virág,<br>
a teremtője éjnek és reggelnek;<br>
ki nem érhet föl semmi mással,<br>
de meggyógyít egy pillantással;<br>
ki a boldogság templomát<br>
hosszú eónokon át<br>
tűz formálta<br>
testébe zárta,<br>
de büszkén ragyog, mint fényes drágakő:<br>
hisz Ég küldötte gyönyörű angyal ő &ndash;<br>
a Nő.
</p>

<p>
<span class="verse-number">3</span><br>
S ahogy lényem jövőbe tekint,<br>
számomra te vagy mind<br>
e mennyei tünemény,<br>
kiből sugaras fénnyel<br>
tündököl a reménnyel<br>
telített mézédes erény.
</p>

<p>
Még most is látlak téged,<br>
mint földre hullt angyalt,<br>
ki hófehér tisztasággal<br>
s fiatal szabadsággal<br>
csillogva hívja a hajnalt,<br>
hogy az éjnek vessen véget.
</p>

<p>
Könnyű sóhajod markolva,<br>
áhított ábránddal álmodom,<br>
ahogy az est fátylán át táncolva,<br>
és ártatlan mosollyal arcodon<br>
tekintesz rám némán s ragyogva<br>
&ndash; s miként ha én hullnék karodba,<br>
vagy a hold merül ringató habokba &ndash;<br>
a hegyek egymásba omolva<br>
tűnnek el vérvörös alkonyon:<br>
így vagy nekem édes mámorom!
</p>

<p>
<span class="verse-number">4</span><br>
S mint langy zefír suhan búzamezőkön,<br>
úgy húznám kezem simogatva bőrödön,<br>
majd selymes hajadba túrnék gyöngéden,<br>
s testedet érintve megnyílna az Éden!
</p>

<p>
Átadván magunkat a szenvedélynek<br>
a mennyet is földön élhetnénk meg,<br>
s ezüst fényben<br>
csillámló éjben<br>
mártóznánk a hűség tengerében,<br>
s egy magas szivárványra,<br>
mint világ tetejére állva<br>
kiáltanám a végtelennek:<br>
mennyire szeretlek!<br>
</p>

<p>
<span class="verse-number">5</span><br>
A szavak csak veled nyernek létet,<br>
és szóval vagy anélkül &ndash; ha kéred &ndash;,<br>
könnyeznék vagy meghalnék érted:<br>
hisz a legszebb áldás tiéd lett,<br>
ahogy a szerelem gyümölcse ott élhet<br>
benned, örömhozó menedékben,<br>
mint apró láng a sötétségben,<br>
s lásd: így vagy kulcsa az öröklétnek,<br>
mert anyja lehetsz a mindenségnek,<br>
ahogy teremtett teremtőként<br>
és időtlen jelen időként<br>
(midőn testünk-vérünk gyönyört alkot)<br>
te gyermekbe szövöd angyalarcod...
</p>

<p>
Lényed számomra<br>
rejtélyes csoda,<br>
és vágyom rád,<br>
mint rózsák a záporra,<br>
mint mesékre a gyermek,<br>
kit anyja ringat álomba;<br>
és kellesz nekem,<br>
mint költőnek a szenvedés,<br>
mint hajnalnak az ébredés;<br>
s mint fénynek párja az árnyék,<br>
egyszerre vagy zálog és ajándék!
</p>

<p>
<span class="verse-number">6</span><br>
S ha a szél majd tőled elsodor,<br>
vagy közénk állna<br>
e világ komor<br>
valósága:<br>
én rohannék vissza hozzád,<br>
s lágy ölelésbe rejtve hoznád<br>
el újra a boldogságot,<br>
felélesztve minden lángot,<br>
s egy csókot ajkamra lehelve:<br>
szívünk szerelemmel volna telve...
</p>

<p>
S ha már nem bolyongok többé,<br>
veled leszek örökké:<br>
míg a tenger vize kiapad,<br>
míg az égbolt zúgva leszakad,<br>
míg a csillagok mind ki nem hunynak,<br>
míg a szavak csupán rímben hullnak,<br>
s míg perceink itt el nem fogynak:<br>
én mindörökké szeretni foglak!
</p>

<p class="writing-info">
Nagymaros, Veszprém<br>
2012. július 3-6.<br>
2012. október 6-8., 10., 26.<br>
2012. november 15.<br>
2013. február 19-22., 26-28.<br>
2013. március 1., 5-10., május 27.
</p>